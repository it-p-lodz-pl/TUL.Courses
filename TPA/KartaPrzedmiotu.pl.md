# Nazwa przedmiotu #

> **Technologie Programowania Adaptacyjnego**

# Nazwa w języku angielskim #
> **Technologies of Adaptive Programming**

# Formy zajęć i liczba godzin w semestrze #

* Wykład: 30
* **Ćwiczenia: 0**
* Laboratorium: 0
* **Projekt: 30**
* Seminarium: 0
 
# Cel przedmiotu #

Celem przedmiotu jest rozszerzenie wiedzy i umiejętności w zakresie programowania o technologie i wzorce programowe umożliwiające adaptację utworzonego programu do zmieniających się wymogów środowiska w trakcie jego użytkowania. Cel ten obejmuje zagadnienia związane z praktycznym poznaniem technologii dedykowanych odroczeniu decyzji w zakresie współdziałaniu programu ze środowiskiem .NET i otoczeniem zewnętrznym. Studenci poznają wybrane technologie, wzorce projektowe programowania i architektoniczne oraz ich praktyczną implementację w środowisku .NET w zakresie umożliwiającym projektowanie i opracowywanie własnych programów.

# Efekty kształcenia #

Po skończeniu kursu studenci będą:

* znali składnię i rozumieli semantykę wybranych konstrukcji języka C#, a w szczególności dotyczących: programowania równoległego, refleksji i programowania atrybutowego,
* rozumieli i praktycznie umieli wykorzystać dynamiczne tworzenie typów i reprezentowanie wyrażeń,
* umieli posługiwać się serializacją do zachowania stanu obiektów i ich relacji z wykorzystaniem takich formatów jak XML, JSON, itp.
* potrafili opracować program, którego funkcjonalność będzie komponowana z wykorzystaniem technologi wstrzykiwania zależności i wyszukiwania usług w słownikach typów,
* stosować architekturę programu otwartą na rozszerzanie funkcjonalności z wykorzystaniem komponentów opracowanych niezależnie,
* umieli wkomponować w program mechanizmy diagnostyczne pozwalające na śledzenie jego zachowania,
* stosować współużywalne wzorce projektowe promujące podział uwagi przy tworzeniu komponentów programu,
* praktycznie znali dostępne rozwiązania w zakresie spójnego konfigurowania programu jako pewnej całości, konfigurowania jego komponentów oraz właściwości konfigurowanych w kontekście poszczególnych użytkowników,
* umieli skutecznie przetestować stosowane rozwiązania,

# Metody weryfikacji efektów kształcenia #

* Aktywne uczestnictwo w dyskusji moderowanej przez prowadzącego.
* Prezentacja na zadany temat.
* Kolokwium.
* Zaliczenie zadań projektowych.

# Wymagania wstępne #

Do zrozumienia treści wymagana jest wiedza w zakresie:

* Programowanie obiektowe.
* Technologie programowania.
* Programowanie komponentowe.

Pomocna również będzie wiedza i umiejętności nabyte w wyniku ukończenia kursów:

* Inżynieria oprogramowania.
* Projektowaniem systemów informatycznych.

# Organizacja przedmiotu i treści kształcenia #

W przedmiocie zajęcia są prowadzone w formie ćwiczeń i projektu. 

W ramach ćwiczeń studenci przygotowują prezentacje zgodnie z tematyką zająć. Prezentacja wybranego zagadnienia jest ilustrowana kodem źródłowym własnego programu. Kod jest umieszczany w repozytorium umożliwiającym śledzenie zmian. Podsumowaniem prezentacji jest dyskusja wszystkich studentów biorących udział w zajęciach moderowana przez prowadzącego. W ramach dyskusji omawiane są scenariusze, definiowane najważniejsze cele i analizowany zakres stosowania omawianych rozwiązań. Prezentacja i udział w dyskusji są niezależnie oceniane.

W ramach projektu studenci realizują niezależne zadania lub jeden etapowany projekt. Celem tej formy zajęć jest potwierdzenie umiejętności zastosowania w praktyce wiedzy teoretycznej omawianej w trakcie ćwiczeń. Zadaniem studentów jest zaprojektowanie i uruchomienie własnych programów komputerowych realizujących wybrane scenariusze i testowanie proponowanych rozwiązań z wykorzystaniem testów jednostkowych. Każde zadanie lub etap projektu jest oceniany niezależnie. 

Zakres merytoryczny zajęć wybrano tak, aby stanowił naturalną kontynuację zagadnień wcześniej omówionych w ramach przedmiotów wymienionych w rozdziale *Wymagania wstępne*. Tematyka przedmiotu koncentruje się na zagadnieniach związanych z realizacją programu komputerowego w kontekście zmieniającego się środowiska produkcyjnego. Dyskutowane zagadnienia dotyczą współużywalnych rozwiązań dla typowych scenariuszy zmian środowiska. Zastosowanie takich rozwiązań zmniejsza koszty opracowania i poprawia jakość opracowywania programów komputerowych. Aby uniknąć bezkrytycznego powielania dostępnych rozwiązań, każda z rozważanych propozycji jesz szczegółowo omawiana. 

Aby studenci mogli zdobyć oprócz wiedzy teoretycznej również praktyczne umiejętności, omawiane zagadnienia są ilustrowane z wykorzystaniem wybranych narzędzi programistycznych, a mianowicie: języka programowania C#, MS Visual Studio i .NET. Założeniem jest to, że wybór konkretnych narzędzi programistycznych nie ogranicza ogólnego charakteru omamianych zagadnień.

Zajęcia koncertują się na dyskusji dostępnych artefaktów, które dotyczą i wspierają programowanie adaptacyjne, a w tym:

* najczęściej występujących w praktyce scenariuszy,
* architektury i dostępnych wzorców projektowych,
* dostępnych bibliotek wspierających omawiane rozwiązania,
* składni i semantyki wybranych konstrukcji języka programowania,
* metod i narzędzi testowania,

W trakcie zajęć programowanie adaptacyjne jest przedstawione jako pewien zbiór technologi, które mogą być zastosowane by wyjść naprzeciw rosnącej potrzebie adaptacji działania uprzednio napisanego programu do zmieniających się warunków środowiska produkcyjnego, w których jest on wykonywany. Dotyczy to w szczególności takich zagadnień jak:

* zgodne z potrzebami dynamiczne tworzenie domen aplikacji, wątków i typów,
* reprezentowanie danych procesowych,
* dynamiczne komponowanie funkcjonalności programu,
* rozszerzania zakresu funkcjonalności programu z wykorzystaniem niezależnie opracowanych modułów (wtyczek),
* elastyczny dobór protokołów komunikacyjnych,
* elastyczny dobór repozytoriów danych procesowych,
* swobodnego konfigurowania programu,
* modyfikowalny system śledzenia zachowania aplikacji,

Dziś komputery są wyposażane w wiele wielordzeniowych procesorów. Kolejny temat dyskutowany na zajęciach dotyczy zapewnienia odpowiednich mechanizmów sterowania przebiegiem wykonywania programu w środowisku przetwarzania równoległego. Wybrane konstrukcje języka C#, a w szczególności dotyczące: programowania równoległego, refleksji, programowania atrybutowego i zintegrowanych z językiem mechanizmów programowania deklaratywnego są szczegółowo analizowane w kontekście użycia ich do programowania adaptacyjnego.

Jedną z technologi szczególnie przydatną do opracowania rozwiązań, pozwalających na dynamiczną adaptację programu komputerowego do zmieniającego się środowiska, jest serializacja. Serializacja jest wykorzystywana do zachowania stanu obiektów i ich relacji z wykorzystaniem takich formatów jak XML, JSON, itp. W trakcie omawiania treści związanych z tym tematem studenci analizują wybrane implementacje tej technologii i oceniają ich wady i zalety z punktu widzenia programowania adaptacyjnego. Poznanie tych wad i zalet pozwoli lepiej dobierać konkretne implementacje do wymagań stawianych przez dynamicznie zmieniające się środowisko produkcyjne.

Zmiany funkcjonalne uprzednio opracowanego programu w trakcie jego użytkowania w środowisku produkcyjnym mogą być zrealizowane z wykorzystaniem:

* konfiguracji,
* programowania atrybutowego, 
* wstrzykiwania zależności,
* niezależnie opracowanych modułów pełniących rolę wtyczek (ang. add-on),

Każdy z wymienionych rozwiązań ma swoje wady i zalet, które szczegółowo są omawiane na zajęciach. Dostępne są również różne implementacje wspierające wymienione scenariusze. Analizowane są one pod kątem przydatności do realizacji wybranych scenariuszy i w kontekście znanych wzorców projektowych.

Implementacja wybranego algorytmu wymaga napisania programu. Realizacja programu często wymaga w samym programie i środowisku, w którym jest on wykonywany, dostępu do matadanych parametryzujących sposób jego realizacji. Parametry wybranych konstrukcji, jak klasy, metody, parametry formalne metod, itp. można definiować z wykorzystaniem atrybutów. Dostęp do danych definiowanych przez atrybuty zapewniają funkcje realizujące koncepcję refleksji, czyli możliwości odczytu w programie metadanych programu, w tym również szczegółów dotyczących definicji typów i utworzonych obiektów.

Istotnym problemem programowania adaptacyjnego jest odroczenie do czasu realizacji programu istotnych z punktu widzenia niezawodności decyzji i konieczność wykorzystania niezlezienie opracowanych modułów. To istotnie wpływa na metody testowania programu komputerowego w procesie jego opracowania. Zagadnie to jest tylko pośrednio związane z programowaniem adaptacyjnym, ale z uwagi na jego znaczenie na finalną jakość produktu jest również przedmiotem szczegółowej analizy pod kątem formułowania wymagań i wyboru rozwiązań zapewniających poprawę jakości i separację odpowiedzialności.

Jest wiele scenariuszy, w których śledzenie działania programu jest niezbędne. Istnieje również bardzo wiele technologi wspierających możliwość rozwiązania tego problemu w konkretnym otoczeniu. Zajęcia dotyczą jednak możliwości adaptacji wbudowanego w program mechanizmu śledzenia do aktualnych potrzeb i możliwości środowiska produkcyjnego.

# Formy zaliczenia #

Aktywność na ćwiczeniach, jedno pisemne kolokwium na koniec semestru oraz realizacja projektów. Końcowa ocena bazuje na średniej ważonej 20% aktywność na seminarium, (40%) za kolokwium i (40%) za realizację projektu. 

Ocenianymi elementami projektu są:

* poprawność, 
* terminowość, 
* umiejętność zrozumiałego omówienia zaproponowanego rozwiązania.

# Literatura podstawowa #

* *C# 6.0. Kompletny przewodnik dla praktyków. Wydanie V*; Mark Michaelis, Eric Lippert; Wydawnictwo: Helion; 2016
* *Współbieżność w języku C#. Receptury*; STEPHEN CLEARY; Wydawnictwo: Helion; 2017
* *Dependency Injection in .NET*; Mark Seemann; Manning Publications; 2011

# Literatura uzupełniająca #

* *Wzorce projektowe. Elementy oprogramowania obiektowego wielokrotnego użytku*; Erich Gamma; Helion; 2017
* *Oprogramowanie łatwe w utrzymaniu. Pisz kod podatny na przyszłe zmiany*; JOOST VISSER; Wydawnictwo: Helion; 2016
* *Reactive Programming for .NET Developers*; Antonio Esposito; Michael Ciceri; Packt Publishing; 2016
* *Entity Framework Core Cookbook - Second Edition*; Ricardo Peres; Packt Publishing; 2016 




